<p>
Mešani pevski zbor Crescendo, ki deluje v okviru Glasbenega društva Crescendo, ima za seboj precej kratko zgodovino. Prvi člani so se namreč začeli zbirati šele proti koncu lanskega leta, z vajami pa so začeli le nekaj mesecev nazaj, v začetku leta 2015. Zbor je bil ustanovljen na pobudo zborovodje, Žige Kerta, sestavlja pa ga okoli 30 pevcev in pevk. Ponosni so na dejstvo, da so člani zbora večinoma bivši dijaki Gimnazije Škofja Loka, ki so urili svoje glasove že v gimnazijskem mešanem pevskem zboru, kar nekaj pa jih je tudi šolanih solopevcev. 
</p>
<p>
Tako pevce in pevke mešanega pevskega zbora Crescendo ne družijo le spomini na gimnazijska leta v Škofji Loki, temveč tudi želja po prepevanju kvalitetne zborovske glasbe. Njihov program je sestavljen tako iz zborovskih skladb slovenskih in tujih skladateljev, kot tudi popularnih pesmi, prirejenih za zbore. Poleg tega se prav tako usmerjajo v težji zborovski program, s katerim se želijo v prihodnosti udeležiti domačih in tujih tekmovanj, pogled pa jim sega tudi do gostovanj v tujini. 
Morda je njihov načrt res ambiciozen, a so prepričani, da lahko z užitkom v petju, sodelovanjem in trdim delom vse to tudi dosežejo. 
</p>